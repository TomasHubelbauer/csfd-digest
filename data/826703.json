{
  "id": 826703,
  "url": "https://www.csfd.cz/film/826703-svet-podle-muchy/",
  "name": "Svět podle Muchy",
  "screenings": {
    "Praha - Dlabačov": [
      "2023-06-16T16:00:00.000Z"
    ]
  },
  "content": "Představujeme osud jednoho z nejslavnějších českých malířů jako cestu za nalezením umělecké identity a touhu jedince dát svému životu smysl. Příběh Alfonse Muchy vypráví jeho syn Jiří, který se psaním otcovy biografie vyrovnává s jeho odkazem a otázkou, proč otec na vrcholu slávy opustil Paříž, bohatství i současné umělecké prostředí a usiloval o návrat do Čech. Jiří Mucha se pohybuje v prostorách starobylého bytu na Hradčanském náměstí, který je plný odkazů na Alfonse Muchu. Vnímáme i vyprávění o jeho vlastním životě a době. Na všem navíc leží stín otcovy slávy a tíha komunistického režimu. Dosud nepublikované rodinné archivy a Alfonsovy paměti doplňujeme námi vytvořenými dobovými záběry a animacemi. Mucha coby „selfmademan“ se stal jednou z prvních uměleckých celebrit rodící se „mass culture“. Jeho svébytný styl ovlivnil v budoucnu mnoho výtvarníků a v uměleckém světě je jeho vliv patrný dodnes. Odráží se zejména ve streetartu, plakátech pro hudební styl „psychedelic rock“ a japonském „manga“ komiksu. V dokumentu vystoupí Stanley Mouse, výtvarník a autor plakátů pro hudebníky jako Janis Joplin, Grateful Dead, Jimi Hendrix a další. Dále americký graffiti umělec Mear One, který je autorem nadživotního portrétu Alfonse Muchy na fasádě domu v Los Angeles. Japonskou linku bude prezentovat ilustrátor Yoshitaka Amano, mimo jiné výtvarník designu globální digitální hry Final Fantasy. Zásadní úlohu ve filmu hrají místa Muchova života ukázaná současným pohledem. To je hlavně Praha, Paříž, Ivančice, Zbiroh, USA a Japonsko.\n\n\t\t\n\t\t\t\t\t(Bontonfilm)",
  "posterUrl": "https://image.pmgstatic.com/cache/resized/w140/files/images/film/posters/164/773/164773894_58e407.jpg"
}