{
  "id": 6173,
  "url": "https://www.csfd.cz/film/6173-thx-1138/",
  "name": "THX 1138",
  "screenings": {
    "Praha - Kino Kavalírka": [
      "2024-12-07T20:30:00.000Z"
    ]
  },
  "content": "Vítejte ve světě monstrózního labyrintu, kde jsou všichni obyvatelé ve stereotypních uniformách a odlidštěnou vizáž jím dodává nepřehlédnutelný lesk holohlavých lebek. Hlavní hrdina (Robert Duvall) je jedním z mnoha nádeníků v ohromném lidském mraveništi, jeho \"osobnost\" je symbolicky zredukována do znaků - THX 1138. Jeden z mnoha, kterého pohltila všeobjímající mašinérie. Film není komedie, ale drama, jinak by možná tvůrce mohl hledat odlehčující paralelu s Chaplinovou Moderní dobou. K procitnutí THX dopomůže základní lidská emoce, láska, a to jak jinak než v duchu revoltující generace mladých tvůrců, THX okusí \"zapovězené ovoce\" a přijde o panictví. Prozření mu zprostředkuje soulož se spolubydlící LUH 3417. Následně je ale LUH zabita a plod umístěn do zkumavky. THX se snaží utéct, ale je to vůbec možné? Lucas zaujme nejen příběhem, ale hlavně vizuální stylizací do spektra studených barev. Zdi kolem jsou bílé, uniformy rovněž a stejně tak bezbarvý, dokonale hrůzně sterilní, je design pokojů. Lidé v nich žijí jen z donucení, bez vyšší motivace. Možná, že je to další stádium civilizace, kde již neexistuje \"velitel,\" jen komerční náboženství s automatickými zpovědnicemi. \"Kup si barbiturát, užij si ho... cítils to? Kup si víc... a víc! Budiž ti odpuštěno, synu.\"\n\n\t\t\n\t\t\t\t\t(oficiální text distributora)",
  "posterUrl": "https://image.pmgstatic.com/cache/resized/w140/files/images/film/posters/160/960/160960535_6cf623.jpg"
}