{
  "id": 4224,
  "url": "https://www.csfd.cz/film/4224-devate-srdce/",
  "name": "Deváté srdce",
  "screenings": {
    "Praha - Kino Ponrepo": [
      "2024-11-15T18:00:00.000Z"
    ]
  },
  "content": "Juraj Herz se během normalizace chtěl vyhnout natáčení politických filmů. Také proto na konci 70. let uvítal nabídku dramaturgické skupiny Oty Hofmana, specializující se na tvorbu pro děti a mládež. Původně pro ni měl natočit pouze adaptaci klasické pohádky „Kráska a zvíře“. Pro její filmové zpracování nazvané Panna a netvor ale vznikly tak nákladné dekorace starého zámku, že v nich Herz pod tlakem barrandovského studia musel realizovat ještě jeden film. Tak vzniklo Deváté srdce. Protagonistou hororově laděného příběhu s podmanivou vizuální stránkou je potulný student Martin. Ten se rozhodne vysvobodit princeznu Adrienu, vězněnou černokněžníkem Aldobrandinim. Martinovou pravou láskou je ale loutkářka Tonička, kterou potkal mezi kočovnými artisty. Obě pohádky vznikaly paralelně a měly víceméně totožný štáb (kameraman Jiří Macháně, architekt Vladimír Labský, návrhářka kostýmů Irena Greifová). Výjimku představovali výtvarníci. Zatímco na Panně a netvorovi spolupracoval malíř Josef Vyleťal, Deváté srdce za svou originální jarmareční stylizaci vděčí Evě a Janu Švankmajerovým. Zcela odlišné pak bylo herecké obsazení obou filmů. Pro hlavní mužskou roli v Devátém srdci potřeboval Herz neokoukaného mladíka. Díky tomu objevil Ondřeje Pavelku. Obdobně se později proslaví představitelka Toničky, slovenská herečka Anna Maľová.\n\n\t\t\n\t\t\t\t\t(NFA)",
  "posterUrl": "https://image.pmgstatic.com/cache/resized/w140/files/images/film/posters/169/448/169448867_k35gzt.jpg"
}