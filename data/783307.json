{
  "id": 783307,
  "url": "https://www.csfd.cz/film/783307-spravnej-sound/",
  "name": "Správnej sound",
  "screenings": {
    "Praha - Kino Lucerna": [
      "2023-02-24T18:00:00.000Z"
    ]
  },
  "content": "Hudba je jejich život a nekompromisní bicí a kvílení kytar byly vždycky jejich vášní. Tedy alespoň od chvíle, kdy se jim konečně podařilo zapojit je do zesilovače. Což bylo bezmála včera. A ani potom vlastně nešlo o nehynoucí lásku na první pohled – každá pořádná kapela má totiž svoje vzlety i pády. Nejdůležitější ale je najít svůj sound. Životní cyklus jedné takové nesnadno se rodící, ale zato zcela jistě budoucí hudební legendy sleduje nezávislý film podle mangy Hirojuki Óhašiho. Minimalistický výtvarný styl podtrhuje jedinečný a pro tento snímek typický suchý humor, statické záběry se zde střídají s přepjatě emocionálními reakcemi, které jsou přitom typické spíše pro mainstreamovější romantické a komediální anime s postavami středoškoláků. Režisér Kendži Iwaisawa strávil prací na svém střeleném snímku o síle hudby a potřebě seberealizace dlouhých sedm let, na jejichž konci je kompletně ručně kreslené dílo. Jeho výtvarná stránka sice respektuje původní předlohu, zároveň se však v mnoha pasážích vyznačuje energickou, divokou kresbou tužkou či surrealistickými výjevy a rotoskopií. Kapela Kobudžucu srdečně zve na svůj první koncert všechny příznivce pestré škály výtvarných stylů, zaryté rockové fanoušky i alternativce.\n\n\t\t\n\t\t\t\t(Anifilm)",
  "posterUrl": "https://image.pmgstatic.com/cache/resized/w140/files/images/film/posters/163/918/163918257_385b9f.jpg"
}