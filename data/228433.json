{
  "id": 228433,
  "url": "https://www.csfd.cz/film/228433-v-bruggach/",
  "name": "V Bruggách",
  "screenings": {
    "Praha - Kino Aero": [
      "2024-12-23T20:30:00.000Z"
    ]
  },
  "content": "Volba povolání může člověka přivést do různých míst, třeba i do malebného belgického městečka. Po nepodařené akci v Londýně jsou zabijáci Ray a Ken „uklizeni“ svým šéfem Harrym na pár týdnů do Brugg, aby si trochu zchladili hlavy. A tak se z těchto dvou svérázných Irů ve městě gotické architektury a vodních kanálů stanou turisté. Ray, který se nemůže vzpamatovat z krveprolití v Londýně, Bruggy nesnáší, ale Ken je z jejich středověké krásy unesený. Čím déle čekají na Harryho telefonát, tím bizarnější setkání zažívají. Když jim šéf konečně zavolá, jejich dovolená se změní v boj o přežití... Britský dramatik Martin McDonagh pojal svůj autorský celovečerní debut jako gangsterku plnou černého humoru a absurdity. Vytvořil stylovou a politicky nekorektní podívanou, úchvatně balancující mezi tragikou a komedií. Ve scénáři jsou patrné divadelní vlivy, zejména v proměnách postav, které si i přes svoji pokřivenou morálku získávají sympatie. Komornímu ladění snímku odpovídá atmosféra města, jehož genius loci má pro jeho vyznění stěžejní význam. Zvláštní ponurá atmosféra linoucí se z každého kouta jeho uliček a kanálů přidává nepředvídatelnému ději nádech tajemnosti.\n\n\t\t\n\t\t\t\t\t(Česká televize)",
  "posterUrl": "https://image.pmgstatic.com/cache/resized/w140/files/images/film/posters/158/593/158593777_c596b4.jpg"
}