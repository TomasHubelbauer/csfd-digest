{
  "id": 33453,
  "url": "https://www.csfd.cz/film/33453-suda-a-licha/",
  "name": "Sudá a lichá",
  "screenings": {
    "Praha - Kino Aero": [
      "2023-08-26T21:40:00.000Z"
    ]
  },
  "content": "Dva rozkmotření bratři se musí spojit v boji proti cinknutému světu hazardu. A možná i něco vyhrát... Floridské pobřeží hostí sportovní hry, kde změří síly ti nejlepší z nejlepších amerického námořnictva, pěchoty i letectva. Fair play ale ohrožuje mafie, která podvody a vyhrožováním ohýbá výsledky a vydělává na sázkách. K tajnému úkolu je tak povolán poručík Johnny Ferpo (Terence Hill), aby hazardní podsvětí odhalil. Ještě před tím ho však čeká náročnější mise: přesvědčit svého odcizeného bratra, s nímž ho pojí snad jen otcovo příjmení a láska k fazolím na cibulce, aby se k němu přidal. Charlie Ferpo (Bud Spencer) ale se světem hazardu nadobro skončil a úplně mu stačí jezdit se svým kamionem. Aby bratra přesvědčil, bude se Johnny muset uchýlit k tvrdšímu vyjednávání. Jako třeba prohrát Charlieho tirák v pokeru nebo mu nalhat, že jejich taťka oslepl a nutně potřebuje peníze na operaci. A to je teprve začátek jejich eskapád, při setkání s mafií budou navíc lítat pánve, tága i kulečníkové koule a samozřejmě také facky... Jednu z nejznámějších komedií Buda Spencera a Terence Hilla natočil Sergio Corbucci v italsko-americké koprodukci. Zatímco pro komediální duo šlo už o jedenáctou spolupráci v hlavních rolích, režisér s nimi točil vůbec poprvé. Všichni tři sice platili za výrazné postavy spaghetti westernu, Corbucci ale tehdy točil hlavně s Francem Nerem. Sudá a lichá (1978) se nakonec stala jedním z vrcholů spencerhillovské série a výrazným zástupcem žánrové vlny, kdy se italský film posunul od westernů k akčnímu policejnímu žánru – důraz na bombastickou akci, překombinované podfuky a groteskový humor ovšem zůstal.\n\n\t\t\n\t\t\t\t\t(Česká televize)",
  "posterUrl": "https://image.pmgstatic.com/cache/resized/w140/files/images/film/posters/000/076/76735_41310c.jpg"
}