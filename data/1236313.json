{
  "id": 1236313,
  "url": "https://www.csfd.cz/film/1236313-decka-proti-emzakum/",
  "name": "Děcka proti emzákům",
  "screenings": {
    "Praha - Kino Aero": [
      "2023-03-06T20:30:00.000Z"
    ]
  },
  "content": "Ve filmu Somrák s brokárnou se režisér Jason Eisener věnoval podzimu života. Jeho novinka Děcka proti emzákům se naproti tomu soustředí na dobu radostných klukovských her. Na tu šťastnou fázi života, kdy naší hlavní starostí je, jak dokončit amatérský film o příšerách, který natáčíme s partou kamarádů ve stodole, nebo jak vyprudit ségru, která si to ve svém pokoji právě rozdává z bezkonkurenčně nejnamyšlenějším klukem z jejího ročníku. A také, co udělat s mimozemšťany, kteří neplánovaně dorazili na halloweenskou párty a nejspíš nemají nejpřátelštější úmysly. Eisener se opět ukázal jako autor, který si libuje ve zbytnělém oldschoolovém braku. Ale zatímco Somrák s brokárnou byl procítěný milostný dopis groteskním béčkům, Děcka proti emzákům by obstály i jako úchylnější verze Stranger Things s o poznání sprostějšími protagonisty a výrazně nechutnějšími antagonisty. Je už pak jen na míře vaší infantility, jestli si budete chtít film užít z pozice malého Garyho, jenž nestrpí, aby mu kdokoli narušoval nadšenecké filmařské projekty, nebo z pohledu jeho dospívající sestry Samanthy, která pomalu zjišťuje, že její nový přítel je možná větší noční můra než celá mimozemská invaze. Děcka proti emzákům vznikla podle falešného traileru Slumber Party Alien Abduction, který Eisener natočil pro antologii V/H/S 2. Nechal se ale slyšet, že by byl rád, kdyby se tenhle projekt rozrostl o další pokračování.\n\n\t\t\n\t\t\t\t(Festival otrlého diváka)",
  "posterUrl": "https://image.pmgstatic.com/cache/resized/w140/files/images/film/posters/167/003/167003121_a27e4e.jpg"
}