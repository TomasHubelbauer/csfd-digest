{
  "id": 5981,
  "url": "https://www.csfd.cz/film/5981-adela-jeste-nevecerela/",
  "name": "Adéla ještě nevečeřela",
  "screenings": {
    "Praha - Kino Ponrepo": [
      "2024-09-29T18:00:00.000Z"
    ]
  },
  "content": "Po čtrnácti letech se sešli režisér Oldřich Lipský a scenárista Jiří Brdečka – tvůrci slavného Limonádového Joea – opět k realizaci další výtečné parodie, tentokrát na rodokapsové příběhy neohrožených hrdinů. V komedii Adéla ještě nevečeřela je tímto hrdinou slavný detektiv Nick Carter, kterého do Prahy pozval policejní komisař Ledvina, aby mu pomohl vyřešit záhadný zločin – zmizení psa hraběnky Thunové. Carter brzy zjistí, že jeho protivníkem je jeho věčný rival, ďábelský botanik, zločinec mezinárodní pověsti hrabě von Kratzmar. Musí se samozřejmě vyrovnat s řadou nebezpečných a důmyslných léček, překonávat „nepřekonatelné“, což slavnému hrdinovi, který je nepřemožitelný, neprůstřelný, nebojácný a neohrožený, nedělá žádné zvláštní potíže. Nevadí mu ani nové, neznámé prostředí, protože jeho společníkem a průvodcem je bodrý komisař Ledvina, který ho neopomene protáhnout pražskými hospůdkami… V komedii, která získala řadu ocenění u nás i v zahraničí, se zaskvěla dlouhá řada výborných herců. V roli velkého detektiva to byl neodolatelný Michal Dočolomanský, jeho českého kolegu hrál Rudolf Hrušínský, role zlosyna byla nezapomenutelnou kreací Miloše Kopeckého. Kostýmy jsou dílem Theodora Pištěka a na animované části filmu se podílel Jan Švankmajer. K úspěchu filmu přispěla i výborná kamera Jaroslava Kučery, který skvěle zachytil půvaby a atmosféru secesní Prahy.\n\n\t\t\n\t\t\t\t\t(Česká televize)",
  "posterUrl": "https://image.pmgstatic.com/cache/resized/w140/files/images/film/posters/160/422/160422736_896b6f.jpg"
}