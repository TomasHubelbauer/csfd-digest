{
  "id": 1317,
  "url": "https://www.csfd.cz/film/1317-elvis/",
  "name": "Elvis",
  "screenings": {
    "Praha - Kino MAT": [
      "2023-11-26T15:45:00.000Z"
    ]
  },
  "content": "Za svého života se stal králem. Po své smrti legendou.V červenci roku 1969 se koncertem v luxusním lasvegaském hotelu International vrátil po mnohaleté odmlce na pódium nekorunovaný král rock’n’rollu Elvis Presley. Odstartoval tak své poslední nekonečné turné po Spojených státech, turné, během něhož vystoupil na jedenácti stech koncertech, turné, které přervala až jeho tragická smrt v roce 1977. Film režiséra Carpentera, jeden z mnoha, které byly o Elvisu Presleym natočeny, si zvolil tento okamžik, tak klíčový pro jeho další život a kariéru, za odrazový můstek k vyprávění o životě muže, který poznamenal dějiny světové pop-music tak jako nikdo jiný. Muže, jehož smrti dodnes někteří lidé odmítají uvěřit a kloní se k nejrůznějším divokým teoriím. Jako je ta, že přišel na Zemi z kosmické lodi a vrátil se na ni poté, co tu naplnil své poslání. Muže, jehož osobitý styl, vycházející z černošské hudby a z country, zásadním způsobem ovlivnil vývoj populární hudby. Muže, jehož sláva nevybledla ani po více než čtvrtstoletí od jeho smrti, na jehož kontě je dodnes více než půldruhé miliardy prodaných nosičů, jehož sídlo v Memphisu je součástí jedné z pěti nejžádanějších turistických cest po USA, jehož napodobitelů, soutěžících na pravidelných setkáních o nejlepší výkon, je jenom v USA na tři a půl tisíce… Ideálního představitele nalezl Carpenter v Kurtu Russellovi, který má nesporně hlavní zásluhu na tom, že film byl v r. 1980 nominován na Zlatý glóbus.\n\n\t\t\n\t\t\t\t\t(Česká televize)",
  "posterUrl": "https://image.pmgstatic.com/cache/resized/w140/files/images/film/posters/000/410/410495_71963a.jpg"
}