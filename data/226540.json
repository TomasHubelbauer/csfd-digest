{
  "id": 226540,
  "url": "https://www.csfd.cz/film/226540-uvnitr/",
  "name": "Uvnitř",
  "screenings": {
    "Praha - Kino Aero": [
      "2023-03-11T21:15:00.000Z"
    ]
  },
  "content": "Po stopách svého slavného krajana, francouzského tvůrce hororů Alexandra Ajy, a velmi specifických a krvavých italských giallo filmů se vydalo režisérské duo Alexandre Bustillo a Julien Maury. A jejich vynikající hororový thriller z roku 2007, který byl oceněn na mezinárodním filmovém festivalu Sitges, je skutečně určen jen otrlým povahám. Hlavní hrdinkou je zde těhotná fotografka Sarah, které se jednoho deštivého dne po vážné dopravní nehodě zhroutí celý svět. Ona sice ze zkroucených plechů nakonec vyvázne živá, a dokonce i plod, který nosí v těle, je podle doktorů nezraněn, zato její životní partner Matthieu zaplatí tragický incident životem. A ani o čtyři měsíce později, v čas Vánoc, není Sarah s touto životní ztrátou smířena. Během jedné ze svátečních nocí krátce před porodem se ale odehraje událost, která její pohled na svět změní. Jejím poslem je zoufalé zabušení na dveře, za nimiž stojí neznámá žena tvrdící, že sama právě prožila vážnou dopravní nehodu a potřebuje si zavolat. Zakrátko je jasné, že její příchod rozhodně není náhodný. Tato osoba přišla do domu ubližovat a prolévat krev. Je to ďábel v lidském těle a vyčerpaná Sarah nemůže doufat, že někdo uslyší její volání o pomoc.\n\n\t\t\n\t\t\t\t\t(oficiální text distributora)",
  "posterUrl": "https://image.pmgstatic.com/cache/resized/w140/files/images/film/posters/160/668/160668213_1e3c21.jpg"
}