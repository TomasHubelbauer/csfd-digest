{
  "id": 1059164,
  "url": "https://www.csfd.cz/film/1059164-sny-o-toulavych-kockach/",
  "name": "Sny o toulavých kočkách",
  "screenings": {
    "Praha - Dlabačov": [
      "2023-05-05T16:00:00.000Z"
    ]
  },
  "content": "Na pobřeží Atlantiku, na osamělé pláži před zábavním parkem na Coney Islandu se scházejí dva bratři. Chvíli hledí na stoupající vlny a potom se ten mladší zeptá: „Brácho, zajímalo by mě, jak tě napadne, co máš nakreslit?“ Starší se zamyslí a po chvilce odpoví: „Víš, že o tom jsem vlastně nikdy nepřemýšlel?“ Tak začíná filmové putování po vnitřním a vnějším světě Petra Síse, světově proslulého autora a ilustrátora dětských knih, vyprávění bratrsky důvěrné, přesto naprosto sdělné. Kniha po knize dokumentují životní příběh autora a zároveň inspiraci, přetavenou v přepečlivě vytvořené, výtvarně úchvatné a emocionálně oslovující kresby. Mezi Prahou, New Yorkem, Brnem a Paříží sledujeme Petra Síse a neodmyslitelnou černou kočku, symbol „věčného tuláka, hledajícího svůj pelíšek”, mezi reportážními záběry, ožívajícími kresbami a rozhovory s lidmi, kteří výtvarníka na jeho cestě provázeli, anebo mu pomohli. Pronikáme k osobnosti Petra Síse, k jeho hodnotám a názorům, tajemství tvorby ovšem stále zůstává neodhaleno. Je zde jen tvůrce, jehož pozoruhodné dílo je věnováno svobodě ve všech jejích podobách.\n\n\t\t\n\t\t\t\t\t(AČFK)",
  "posterUrl": "https://image.pmgstatic.com/cache/resized/w140/files/images/film/posters/165/605/165605458_7e4227.jpg"
}