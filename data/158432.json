{
  "id": 158432,
  "url": "https://www.csfd.cz/film/158432-arsenal/",
  "name": "Arsenál",
  "screenings": {
    "Praha - Kino Ponrepo": [
      "2023-05-16T20:30:00.000Z"
    ]
  },
  "content": "Arsenál je revoluční epos, filmová báseň. Jde o jeden z nejsložitějších filmů Oleksandra Dovženka a ukrajinské kinematografie dvacátých let 20. století vůbec. Film je považován za nejvýraznější příklad expresionismu v ukrajinské kinematografii. Arsenál ukazuje nejradikálnější hledání filmového autorského stylu Oleksandra Dovženka v různých aspektech jeho režijní tvorby. Zajímavá je především dramaturgie, umělecká forma vyprávění a střih filmu. Arsenál nebo Lednové povstání v Kyjevě 1918, jak zní druhý titul snímku, vypráví básnickou formou o tragických letech první světové války. Režisér propojuje válečné běsnění s obrazy bídy na venkově, které symbolicky zesiluje záběr vychrtlého koně, s nímž se chudý muž pokouší orat ztvrdlou, vysušenou půdu. Volně navazující básnické obrazy spojuje postava mladého venkovana, jenž odešel do války a v roce 1917 se vrátí a začne pracovat v Arsenálu, továrně na zbraně. Dělníci se však brzy vzbouří a hrdina je odsouzen k trestu smrti, což Dovženko opět vyjádří v básnické metafoře. Představitel lidu v jeho interpretaci nemůže zemřít, i když je do něho pálena jedna rána za druhou. Pro originální montáž atrakcí a diagonální záběry byl Dovženko obviněn ze symbolismu a expresionismu.\n\n\t\t\n\t\t\t\t\t(NFA)",
  "posterUrl": "https://image.pmgstatic.com/cache/resized/w140/files/images/film/posters/159/225/159225623_9a32f0.jpg"
}