{
  "id": 259455,
  "url": "https://www.csfd.cz/film/259455-rikaji-mi-harlekyn/",
  "name": "Říkají mi Harlekýn",
  "screenings": {
    "Praha - Kino Ponrepo": [
      "2023-10-02T20:30:00.000Z"
    ]
  },
  "content": "Říkají mi Harlekýn je filmem z období perestrojky konce osmdesátých let. Mimořádně otevřený film předznamenal směřování sovětské kinematografie i další politický vývoj. Vznikl podle divadelní hry „Past 46/2“, jejímž autorem byl tehdy osmatřicetiletý redaktor Litěraturnoj gazety Jurij Ščekočichin, jenž se specializoval na patologické vztahy mezi mládeží. Film vypovídá o těch mladých, kteří nikdy nepoznali pořádný domov, nemají šanci studovat na těžko přístupných školách, žijí v partách jakoby „navzdory celému světu“. Jejich budoucnost nikoho nezajímá, a tak se sami hlásí o pozornost – rvačkami, konflikty, provokacemi. Takovým zatracencem je i dospívající Andrej, zvaný Harlekýn, vůdce party výrostků z předměstí. Hlavní dějovou linií je jednoduchý příběh milostného trojúhelníku: chudý Harlekýn – stejně chudá Lena, která od něho odešla za penězi, a Intěr, syn bohatých a vlivných rodičů. Tvůrci charakterizují životní styl a podmínky Harlekýnovy party a v náznacích připomínají i další skupiny a hnutí: zlatou mládež, hippies, heavymetalisty, rockery, pankáče, „nácky“, veksláky, vyznavače východních náboženství. S použitím dokumentárních a paradokumentárnich sekvencí podávají plastický obraz doby, bez moralizování, mentorováni, sentimentu i idealizace.\n\n\t\t\n\t\t\t\t\t(NFA)",
  "posterUrl": "https://image.pmgstatic.com/cache/resized/w140/files/images/film/posters/168/001/168001297_lzz8yo.jpg"
}