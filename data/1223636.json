{
  "id": 1223636,
  "url": "https://www.csfd.cz/film/1223636-megalomanie/",
  "name": "Megalománie",
  "screenings": {
    "Praha - Kino Aero": [
      "2023-03-07T20:30:00.000Z"
    ]
  },
  "content": "„Řezník z Monsu“ byla přezdívka nechvalně známého sériového vraha, který v Belgii zanechával pytle s rozčtvrcenými ženami na viditelných místech u silnic. Stejně ohavně a náhle, jako tato odhalení začala, v roce 1997 skončila. Identita řezníka zůstává dodnes neznámá. A co když měla tato bestiální zrůda potomky, kteří pokračují v jeho odkazu? Nejen o tom je Megalománie, jedno z největších hororových překvapení festivalových žní, které sejmulo diváky i kritiky. Uznávaný režisér Karim Ouelhaj natočil výrazně konfrontační horor, odpudivý i šokující, přesto svým způsobem omamný a pohlcující. Plodí násilí násilí? Může být krutost vrozená, nebo je dílem výchovy? Existuje vůbec oběť jako taková? Ponurá noční můra klade řadu otázek a suverénně navazuje na tradici extrémní umělecké kinematografie (Trouble Every Day, Mučedníci, Posedlost). Vyprávění Megalománie rozřezává nejeden genderový stereotyp a anatomicky přistupuje k motivu oběti a mučitele neokoukaným způsobem. Což podtrhuje sebevědomý herecký výkon Eline Schumacherové, objev, který je evropskou odpovědí na Elisabeth Mossovou. Svůdná barokní kamera Françoise Schmitta spolu s výpravou pak vytvářejí dokonale umrlé zátiší; scénografie vypadá jako rozpohybované plátno Francise Bacona, brutální stejně jako snové, zalknuté emocemi. Tím vším probublává přízračná hudba Garyho Moonbootse a Simona Fransqueta, která se náležitě zvrhává v hutnou noiseovou nálož. Pokud rádi zabředáváte do temných bažin lidskosti, hypernásilný surreální horor Megalománie je to pravé, co by vás mohlo zahřát u srdce.\n\n\t\t\n\t\t\t\t(Festival otrlého diváka)",
  "posterUrl": "https://image.pmgstatic.com/cache/resized/w140/files/images/film/posters/166/662/166662672_03127c.jpg"
}