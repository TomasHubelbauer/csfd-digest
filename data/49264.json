{
  "id": 49264,
  "url": "https://www.csfd.cz/film/49264-kdopak-to-vrazdi-ii/",
  "name": "Kdopak to vraždí II",
  "screenings": {
    "Praha - Kino Aero": [
      "2023-03-08T20:30:00.000Z"
    ]
  },
  "content": "Nedělejte experimenty na těhotných, nedělejte experimenty na těhotných, nedělejte experimenty na těhotných, nebo se z toho někdo zblázní. Ale to je v případě béčkových scénářů jako házení perel sviním. Protože co je divácky atraktivnějšího, než mutant v dupačkách, který ohrožuje všechny kolem sebe včetně své milující maminky? V roce 1991 natočil Rodman Flender (Příběhy ze záhrobí, Leprechaun 2) film Nenarozený (The Unborn), poměrně povedený temný psychologický thriller o snažilkách, které si v nouzi nejvyšší nechaly pomoct na jisté experimentální reprodukční klinice, kde jim do bříšek nasadili dost zlobivá semínka. Režisér Rick Jacobson (Akční komando, Krvavá pomsta) se o pár let později ujal volného pokračování, jež uvádíme pod přiléhavějším názvem Kdopak to vraždí II. Mimískové se už vylíhli, psychologická linie se z příběhu nenápadně vypoklonkovala a zůstalo čisté béčko o mimořádně oškliváckém batoleti a mateřské lásce, která ovšem zná hranic. Film nabízí mnohé propriety devadesátkových horůrků a matlalsky vyvolává pobavené napětí při střetech dvou úhlavních nepřátel, atraktivní brunety Liduny posedlé střílením dětí, a jejího batolecího rivala Jožinka. Do příběhu průběžně vstupují obligátní figurky: vlezlí a nevkusní sousedé, sexy chůva s nadrženým galánem a dřevákoidní Jenda, který se na plátně objeví zrovinka, když Jožinkova maminka nejvíc potřebuje kamaráda... Ale beztak jediná otázka, která se po celý film divákovi neodbytně vkrádá na mysl, zní: „Hergot, proč to krví oslintané děcko už konečně někdo neumyje?“\n\n\t\t\n\t\t\t\t(Festival otrlého diváka)",
  "posterUrl": "https://image.pmgstatic.com/cache/resized/w140/files/images/film/posters/167/140/167140409_33aa30.jpg"
}