{
  "id": 97115,
  "url": "https://www.csfd.cz/film/97115-el-santo-proti-mumiim-z-guanajuata/",
  "name": "El Santo proti mumiím z Guanajuata",
  "screenings": {
    "Praha - Kino Aero": [
      "2023-03-10T17:30:00.000Z"
    ]
  },
  "content": "Mexické město Guanajato je na seznamu Světového dědictví UNESCO a řadí se mezi nejkrásnější místa na světě. Místní mumie představují pozoruhodný fenomén, protože jde o přirozeně mumifikovaná těla díky složení tamější půdy. Výročí založení města se bohužel shoduje se dnem, kdy má oživnout také mumie Satanáše – vůdce místních mumií – jehož prvním úkolem je zlikvidovat Bojovníka se stříbrnou maskou. Jde totiž o potomka slavného gladiátora, který před mnoha staletími Satanáše ponížil a poslal k čertu. V úžasné zápletce hodné santovského bijáku tentokrát našemu oblíbenci asistují Blue Demon a Bojovník tisíce masek. Taktéž luchadorsky maskovaného Satanáše ztvárnil wrestler přezdívaný Tinieblas (Temnota). El Santo vstupuje do sedmdesátek s nejméně originálním námětem, jaký si lze představit. Ale je třeba pochopit, že hvězdu tentokrát k natočení filmu motivoval záměr podpořit turistický ruch v Mexiku. Snímek byl v zahraničí uváděn pod názvem El Santo proti mumiím, nicméně v originálním názvu se navzdory tradici jméno hlavního tahouna neobjevuje. Ve stejném roce měl premiéru také film, kde jakousi ligu spravedlnosti tvořili jeho zápasničtí soupeři – Blue Demon, Mil Máscaras (Bojovník tisíce masek), Tinieblas (Temnota), La Sombra Vengadora (Pomstychtivý stín) a Médico Asesino (Vražedný lékař). Ale protože doba je zlá a přízeň vrtkavá, obsazoval El Santo některé z nich do vlastních filmů. Ostatně právě obsazování soupeřů a recyklování úspěšných záplatek se staly charakteristikami tehdejší nové vývojové etapy pro Santa a jeho filmy. Produkce mexických zápasnických filmů sice díky tomu nabrala druhý dech, nicméně i přesto se po dalších patnácti letech dostala na své naprosté dno. Ale zatím jsme na začátku konce a El Santo přijíždí do Guanajata a užívá si to víc než Sergej Ejzenštejn. S mateřstvím (přesněji řečeno otcovstvím) se nakonec také protneme, protože El Santo opět zachraňuje dítě. Což je tentokrát pikantnější, protože jde o chlapečka, kterého hraje Julio Agrasánchez, ale hlas mu propůjčila tehdy ještě neznámá La Chilindrina, mexická obdoba Magdaleny Reifové z Kouzelné školky.\n\n\t\t\n\t\t\t\t(Festival otrlého diváka)",
  "posterUrl": "https://image.pmgstatic.com/cache/resized/w140/files/images/film/posters/161/216/161216473_7693f5.jpg"
}