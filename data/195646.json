{
  "id": 195646,
  "url": "https://www.csfd.cz/film/195646-utajena-paleckova-dobrodruzstvi/",
  "name": "Utajená Palečkova dobrodružství",
  "screenings": {
    "Praha - Kino Aero": [
      "2024-03-05T18:00:00.000Z"
    ]
  },
  "content": "Znepokojující, ponurá a současně vizuálně odzbrojující variace na příběh o Palečkovi vtahuje diváky do vyšinutého dystopického světa plného industriálních hrůz, přízemní odpudivosti i všudypřítomného hmyzu. Na průsečíku extrémních fantazií Davida Lynche, Jana Švankmajera, Guye Maddina i Phila Tippetta se rozprostírá ponurá vize obývaná hrdinnými pidižvíky, úzkostnými mutanty, přízračnými agenty, nelítostnými vědci i vymletými existencemi. Filmové Frankensteinovo monstrum ožívá groteskními záškuby krásného i děsivého života díky fantastickému animovanému zpracování. Režisér Dave Borthwick ve svém vrcholném díle dává plný průchod svým nekompromisním ambicím, které ze studia Bolex Brothers svého času udělaly senzaci a také jej ale nevyhnutelně dovedly k bankrotu. Utajená Palečkova dobrodružství spojují stop motion animaci plastických loutek s pixilací, neboli animací živých herců po jednotlivých okénkách filmového pásu. Stejně realizačně náročnou kombinaci technik o tři dekády později uplatnila Daria Kashcheeva ve svém obdobně skličujícím i vizuálně odzbrojujícím středometrážním díle Electra. Tentokrát se ovšem zcizující neživost a zjitřená expresivita vlastní oněm animačním postupům stává hlavním výrazovým prostředkem díla, které neobsahuje takřka žádné dialogy. Ale proč taky nechávat znít slova, když noční můry ukryté v našich nitrech z dětství jsou o tolik výmluvnější.\n\n\t\t\n\t\t\t\t(Festival otrlého diváka)",
  "posterUrl": "https://image.pmgstatic.com/cache/resized/w140/files/images/film/posters/000/350/350838_ny6pmr.jpg"
}