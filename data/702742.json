{
  "id": 702742,
  "url": "https://www.csfd.cz/film/702742-toxicti-krizaci/",
  "name": "Toxičtí křižáci",
  "screenings": {
    "Praha - Kino Aero": [
      "2023-03-09T20:30:00.000Z"
    ]
  },
  "content": "Animace ještě nikdy nebyla takhle toxická! Jeden z nejbizarnějších projektů důsledně brakového studia Troma. Lloyd Kaufman, ředitel společnosti zaměřené především na bizarní, krvavé a perverzní komedie se totiž na přelomu osmdesátých a devadesátých let rozhodl, že zkusí prorazit do oblasti rodinné zábavy. A to s nikým jiným, než se svou nejemblematičtější postavou, „ohavně znetvořeným stvořením s nadlidskou velikostí a silou“ Toxíkem z hitové hororové komedie Toxický mstitel. Výsledkem jsou Toxičtí křižáci. Představte si Želvy ninja, ovšem vykoupané nikoli v mutagenu, ale v barelu s poctivým radioaktivním odpadem – a místo nunčak a dýk sai vyzbrojené mopem s vlastní inteligencí. Toxičtí křižáci jsou přesně tohle. K původnímu třináctidílnému animovanému seriálu pro děti, který se vysílal roku 1991, se okamžitě přifařila spousta doplňujících produktů – společnost Marvel vyrobila sérii komiksů (ano, Toxík je svým způsobem součástí Marvelovského univerza), vznikly akční figurky, kartičky, počítačová hra, omalovánky a tak dále. Kola merchandisingu se ale hodně rychle zadrhla – ukázalo se, že děti tak úplně nechtějí mít na zdi svých pokojíků vylepené plakáty se zmutovanou zelenou příšerou v sukýnce a s mopem v ruce. Po projektu nám ale zůstal film složený z prvních tří epizod seriálu, který je pro Festival otrlého diváka jako stvořený.\n\n\t\t\n\t\t\t\t(Festival otrlého diváka)",
  "posterUrl": "https://image.pmgstatic.com/cache/resized/w140/files/images/film/posters/164/500/164500988_0bba6b.jpg"
}