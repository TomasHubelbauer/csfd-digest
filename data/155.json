{
  "id": 155,
  "url": "https://www.csfd.cz/film/155-hrisne-noci/",
  "name": "Hříšné noci",
  "screenings": {
    "Praha - Kino Aero": [
      "2024-04-10T20:15:00.000Z"
    ]
  },
  "content": "Každý má pro něco vlohy. Pohled do zákulisí kalifornského pornoprůmyslu 70. let v americkém filmu... Režisér Paul Thomas Anderson (nar. 1970) patří k nejzajímavějším tvůrcům současného amerického filmu. Rázem na sebe upozornil svým druhým celovečerním filmem Hříšné noci (1997), v němž zobrazil zákulisí filmového pornoprůmyslu v 70. letech, jehož centrem bylo kalifornské San Fernando Valley. Hrdinou příběhu, inspirovaného skutečnou postavou pornoherce Johna Holmese, je mladík Eddie Adams, který se díky mimořádným fyzickým předpokladům stává oblíbenou hvězdou pornografických filmů pod uměleckým jménem Dirk Diggler. Jako chráněnec režiséra Jacka Hornera (Burt Reynolds) a jeho milenky a hlavní představitelky Amber (Julianne Mooreová) stoupá na žebříčku popularity až k závratným výšinám, aby se díky nezřízenému životu s drogami a alkoholem stejně rychle zase propadl na dno... Anderson pojednává choulostivé téma s překvapivou filmařskou vyzrálostí i porozuměním pro své postavy, pro něž sex už nepředstavuje téměř žádné vzrušení, ale jen tvrdou práci. Jeho pohled na „zlaté období\" pornoprůmyslu, kdy se ještě natáčelo na 35mm materiál (video se teprve začínalo prosazovat) a nejproslulejší díla žánru, jako např. Hluboké hrdlo, se promítala v legitimních kinech, je zbaven nánosu zbytečné nostalgie a zachovává si humorný nadhled. Z mnoha ocenění, jež snímek získal, připomínáme oscarové nominace za Andersonův původní scénář a za vedlejší herecké výkony Burta Reynoldse a Julianne Mooreové, kteří ještě obdrželi ceny Národní společnosti filmových kritiků a Asociace losangeleských filmových kritiků.\n\n\t\t\n\t\t\t\t\t(Česká televize)",
  "posterUrl": "https://image.pmgstatic.com/cache/resized/w140/files/images/film/posters/000/000/206_5ecbec.jpg"
}